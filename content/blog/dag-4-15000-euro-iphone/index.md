---
title: Dag 4 - De 15.000 euro iPhone
date: "2020-03-19T22:40:32.169Z"
description: Globalisering vs deglobalisering
---

Vandaag sta ik nog eerder op dan normaal. In m'n hoofd loop ik te malen. Het is 6:30. Ik besef me nog steeds niet echt hoe gek deze situatie wel niet is. In een podcast die ik een week eerder luisterde beschreef een econoom dat dit wel eens het einde van de globalisering zou kunnen betekenen. Een periode waarin we weer terugkeren naar nationale belangen en een focus op de eigen economie. 

Je ziet het al als je naar de grote internationale bedrijven kijkt. Productieprocessen en supply chains liggen helemaal overhoop. En nu de grenzen toch al voor 90% op slot zitten, voor wie weet hoe lang, zou een verschuiving naar een lokalere productie steeds meer dichterbij komen. 

Mijn hoop gaat echter uit naar een tegenovergestelde richting waarin we juist zien hoe belangrijk het is om met elkaar samen te werken. Als ik naar het nieuws kijk dan zie ik een tal van mooie voorbeelden van grote internationals die hun resources beschikbaar stellen en samenwerkingen aangaan in het maken van mondkapjes of het produceren van desinfecterende middelen.

Ook in het zoeken van een vaccin zijn verschillende laboratoria en universiteiten hard bezig om in een versneld tempo tot een oplossing te komen. Ik las dat er op verschillende plekken al antistoffen waren ontwikkelt die het virus zouden kunnen remmen. En dat er steeds meer onderzoeksresultaten vanuit China binnenkomen die ons kunnen helpen het virus te bestrijden.  

Een goed voorbeeld overigens van een negatief effect op deglobalisering is de productie van mobiele telefoons. Een berekening wijst uit dat als de iPhone volledig in eigen land geproduceerd zou worden deze tussen de 10.000 en 15.000 euro zou gaan kosten. Alleen de allerrijkste zouden dan nog een smartphone kunnen hebben. 







