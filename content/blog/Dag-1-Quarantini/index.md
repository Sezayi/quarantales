---
title: Dag 1 - Quarantini
date: "2020-03-16T22:12:03.284Z"
description: "Een niet zo'n normale maandag"
---

Het is maandagochtend, 8:15, mijn wekker gaat voor de tweede keer af. Even waan ik me in de veronderstelling dat ik moet opschieten. Maandag is altijd een drukke dag voor me. Een dag met veel meetings en overleggen. Een dag waarin de plannen voor de week worden gesmeden. Ik vertrek meestal rond kwart voor 9. Dat geeft me net genoeg tijd om rond 9 het kantoor binnen te stappen, m'n collega's te groeten, m'n emails te lezen en vervolgens de team meeting in te gaan. Ik woon in Amsterdam Noord en fietsen naar m'n werk duurt zo'n 15 minuten, 20 als ik het pontje net mis. Maar vandaag is alles anders. De vrijdag voor het weekend besloot het bedrijf waarvoor ik werk, alle medewerkers pro actief thuis te laten werken. Nog voordat Rutte z'n toespraak zou geven ging er een mail rond waarin werd besloten dat in verband met de uitbraak van Corona het niet meer verantwoord zou zijn met z'n 20en op kantoor te zitten. 

De eerste reactie kwam van een verraste collega die tot 5 minuten voor de mail er nog van uitging dat hij s'avonds zijn crossfit klasje zou volgen. De hele week waren we elkaar al corona hi-fives aan het geven of de nu welbekende elleboog box. Ik zie Thierry Baudet deze nog aan een willekeurig tweede kamerlid geven. Tot het vrijdagmoment voelde het allemaal nog als een grap. Maar dat dit virus uit China zo snel ons land zou bereiken, had niemand gedacht. Wellicht de enkele doemdenker. 

Een jaar ervoor keek ik op YouTube nog een filmpje over Doomsday preppers. Lui die te allen tijde voorbereid zijn op een apocalypse. Persoonlijk vind ik het wel wat. Het idee dat je voorbereid bent op het ergste. Nu ben ik niet het type wat met een mes of pepperspray op zak ga lopen om al het gevaar om me heen uit te kunnen schakelen. Maar het inslaan van een paar blikken tomatensoep en ervoor zorgen dat je genoeg in huis hebt om 2 weken te overleven vond ik wel wat. Dus daar stond ik op een dinsdagavond in de Deen. Ik vulde mijn mandje met van alles. Meestal denk ik niet verder dan wat ik vanavond zal koken. Maar ik weet vrij zeker dat een aantal mensen me raar hebben aangekeken toen ik voor 50 euro aan blikvoedsel, pasta en rijst afrekende bij de kassa. Maar goed, ik was voorbereid. Eenmaal thuis verklaarde mijn vriendin me voor gek. Ze zei verwacht je nou echt dat morgen alle schappen leeg zijn? En week later zou ik het met haar eens zijn. Maar op dat moment was ik heilig overtuigd dat ik een goede move had gemaakt. Alhoewel ik de wc-rollen oorlog nog steeds niet begrijp.

Terug naar maandag. 8:30, ik douche om toch maar hetzelfde ochtendritueel aan te houden, maar besluit wel lekker m'n joggingsbroek aan te houden. Want die zie je toch niet als je aan het videobellen met je collega's. 9:30, we hebben een virtuele teammeeting. Onze CEO start met het bericht dat het het een lastige tijd zal worden. Maar dat we het met z'n allen moeten doen. Het bedrijf waar ik werk maakt software. Dat klinkt natuurlijk heel breed. Maar waar het op neer komt is dat wij online platformen bouwen voor bedrijven waarop medewerkers van die bedrijven kunnen bijdragen aan het maken van maatschappelijke impact. Als bedrijf willen we graag bijdragen in deze moeilijke tijd. We besluiten onze technologie in te zetten om een platform op te zetten waarop hulpvragers en hulpaanbieders elkaar vinden tijdens de corona crisis. Goed plan toch? Ik merk dat ik gedurende dag vooral aan het overcommuniceren ben. Dat videocallen zit nog niet helemaal in mijn systeem. Ook mijn collega's zijn zoekende. Gebruiken we Slack, Zoom of Google Hangout? hoor ik een collega nog zeggen. We kunnen ook gewoon bellen toch zegt een andere collega. 

Dit brengt me trouwens bij een artikel dat ik las over mensen die full-time remote werken. Het schijnt zo te zijn dat eenzaamheid een groot effect kan hebben op je werk productiviteit. Het artikel omschreef dan ook dat je altijd moet videobellen zodat je het gevoel hebt dat je echt met mensen een meeting aan het voeren bent. In het artikel stond ook dat je net als in het fysieke leven verjaarsdagsmomenten met elkaar online moet vieren. Even dacht ik om 14:00 uur zal ik Paul, directe collega, even bellen als ik koffie ga zetten in de keuken. Uiteindelijk toch maar niet gedaan. 

Het meeste van de dag is toch wel verloren gegaan aan het continu afstemmen en alignen van de communicatie. Een punt waar ik zeker nog wat YouTube tutorials voor ga bekijken. S'avonds besluit ik toch even snel naar buiten te gaan om een frisse neus te halen. Ik neem een blik in mij Whatsapp groepen en daadwerkelijk iedereen heeft het over corona. De ene groep heel serieus en de andere groep vol met corona memes. Zoals een plaatje van een cocktail met als titel 

> De Quarantini,
> precies zoals een martini maar je drinkt em alleen,
> thuis.

Ik loop verder en voel me toch niet helemaal op mijn gemak. Het voelt een beetje raar want iedereen die ik zie op straat kijkt elkaar aan alsof je ze uit het niets een hiv injectiespuit in de hals gaat duwen. En als ik ook maar kort kuch wordt dit beantwoord met een korte sprint in tegenovergestelde richting. 

Nederland voelt raar. Eenmaal thuis besluiten m'n vriendin en ik om maar een serie te kijken op Netflix. En even waan ik me weer in een normale avond op de bank. 

